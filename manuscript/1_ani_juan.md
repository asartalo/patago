# Ani Juan sa Makulimlim na Langit

Ang nais ko'y bumuhos ka

Bumuhos ka  
Iluwal mo ang lahat sa isang bagsakan  
Walang awa  
Walang pakundangan  
Bayaan mong maipon ang iyong mga luha  
Sa alulod ng aking pagkabahala  
At sasalukin ko sila  
Aakuin hanggang ako mismo'y mapuno  

Kumulog ka  
Ipukol mo ang lahat sa bubungan ng aking isipan  
Walang awa't  
Walang pakundangan  
Hayaan mong ako'y mabingi  
Kalampagin mo itong nakalimot sa iyong ngiti  
At makikinig ako  
Hanggang ang sarili kong mga sigaw ay di ko na madinig  

Lunurin mo ako  
Kung iyon ang gusto mo...  

Ang nais ko'y bumuhos ka  
Hindi ang parusahan ako ng iyong payapa  
At walang hanggang pagtitimpi   

